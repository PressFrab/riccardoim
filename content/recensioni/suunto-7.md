---
title: "Suunto 7"
date: 2020-02-23T02:21:35+02:00
articoli: current-menu-item
slug: "suunto-7"
immagine_testa: https://res.cloudinary.com/rim/image/upload/w_auto,c_scale,q_auto,f_auto/v1562767820/recensioni/garmin-forerunner-245-music.jpg
description: "La video recensione a Suunto 7 di Riccardo Palombo."
categoria: "1"
rating: "4"
brand: "Suunto Oy"
layout: wearable/suunto-7
video: https://www.youtube.com/embed/uoVqFv8n6oE
sommario: "Recensione al primo smartwatch Wear OS finlandese."
jquery: "1"
draft: true
---

Sono le 9:24 del 5 marzo 2020. Ho al polso un Suunto 7 da questa mattina (sveglia 5:30, e poi 50 minuti e 10 km di corsa lenta in quella che avrebbe dovuto essere la settimana di scarico per la Roma Ostia 2020 ma è diventata la settimana di scarico e basta), scrivo queste righe mentre giro il polso per attivare il dispaly, controllo la batteria residua (78%), e mi accorgo di aver attivato il quadrante con la "Mappa di calore" relativa al ciclismo anziché alla corsa. Gli utenti Suunto la conoscono bene, ma a me sorprende ancora ad ogni attivazione. La Mappa di calore per il ciclismo è rossa e non gialla e ricorda parecchio l'immagine di un virus, di un coronavirus. Tutto torna.

Fatto sta che il mio giudizio su Suunto 7, il primo smartwatch dell'azienda (un Wear OS mischiato con funzionalità sportive: quattro pulsanti di cui tre personalizzabili, sensore cardio, GPS e altimetro barometrico, app Suunto per 70 attività, cartografia offline), è ancora incerto. Non so a chi consigliarlo. Da una parte, è l'unico Wear OS che sono riuscito a tenere al polso senza sforzi, con piacere, ma è anche uno dei tanti sportwatch mancanti, imprecisi e penalizzati dal software amatoriale di Google. E il prezzo attuale nemmeno lo aiuta perché alla stessa cifra si compra un Apple Watch (Che fa molto meglio la parte smart) e con circa la metà un Suunto 5 o un Suunto 9 (che fanno molto meglio la parte sportiva). Vero che lui è compatibile con tutto, con Android e con iOS, e vero che l'80% degli sportivi amatoriali possono fare attività fisica senza usare strumenti professionali durante gli allenamenti (che poi, va detto, i professionisti non usano questi orologi: hanno persone per tenere i tempi o segnalare i passaggi/ritmi, e tuttalpiù indossano un cronometro minimale stile Timex). Ma non è sufficiente.

### Cosa non va

Ho preparato dei grafici per dimostrare quanto il suo cardio frequenzimetro sia sballato. Da anni scrivo e spiego quando la tecnologia PPG per la lettura al polso sia differente e meno precisa di quella registrata con una fascia; ci sono dietro questioni tecniche e fisiologiche. Ma se gli sportwatch degli ultimi due anni riescono a dare un'indicazione credibile, soprattutto negli allenamenti in cui serve di più come i medi e i lenti, Suunto 7 non raggiunge i livelli minimi di decenza. L'inizio di ogni sessione sovrastima i battiti, poi crolla, poi cerca di riprendersi. Questo succede al di là della posizione sul polso, al di là del braccio, al di là del tracciato o dell'app usata. Corro con Suunto 7 da 17 giorni esatti, la sua App mi conta 178 km e 18 attività, ed ho sempre visto le solite anomalie. Anche nei 50 minuti lenti di questa mattina.

[GRAFICI]

Voglio precisare che su di me i sensori cardio al polso funzionano bene. Incidono tanti fattori personali (dalla peluria al colore della pelle alla sudorazione alla "profondità" delle vene) quindi non è un riscontro scontato. Da quando ho smesso di indossare fascie cardio (Polar, prima, e Garmin, poi) ho letture credibili con la maggior parte degli orologi provati. Tranne Suunto 7. Ho ragionato sull'idea di un esemplare fallato ma sono in rete altri risconti simili al mio. Ora, per quanto le medie finali siano in linea con i dati del Garmin Forerunner 245 Music, l'andamento sballato condiziona il calcolo delle altre stime e rende quasi inutile questo valore; non posso capire se la mia attività è stata intensa al punto giusto, se ero nella corretta zona cardio, se ho migliorato i miei tempi di recupero nell'arco di quattro settimane - appunto perché il valore alla base di questi calcoli è inaffidabile. Si potrebbe risolvere con un firmware migliore, ma deve riguardare l'algoritmo che si occupa del sensore vero e proprio e non la singola app perché io ho avuto battiti sballati sia con l'app Suunto sia con Strava.

Il resto della sensoristica è affidabile. Il chip GPS Qualcomm si aggancia in pochi secondi ed ha una bella vibrazione di conferma; l'altimetro barometrico fa la differenza quando si percorre una salita o le scale: ne ho parlato nel video, e c'è un grafico sopra dove è chiara la precisione rispetto al banale uso del GPS. Ma non c'è il supporto ANT+ quindi non posso abbinare altri sensori sportivi. Su un generico Apple Watch lo accetto, mentre su un dispositivo a marchio Suunto lo vedo come un limite. Inoltre ci sono dei vincoli software noiosi e penalizzanti, un po' ereditati da Wear OS e un po' sintomo di incuranza. Per dire, la lettura costante del battito cardiaco avviene ogni 15 secondi anziché ogni secondo, ed è gestita da Google Fit, non dal software Suunto. Sono affidati all'app Google anche quei valori che di solito chiamiamo fitness tracker (passi, km percorsi, ore in piedi, calorie bruciate, e via dicendo). E non c'è, per chiudere il discorso e non insistere troppo, una modalità per il monitoraggio del sonno. Io dormo scomodo con un orologio al polso (uso un tappetino Nokia/Whithing) ma un prodotto da 479 euro lo deve avere.

Wear OS continua a non piacermi perché continua ad essere dozzinale esattamente come lo era tre anni fa. Il doppio market per le applicazioni, le applicazioni che mancano, piccolezze come il timer che non si mostra nel quadrante principale quando l'orologio spegne il suo schermo (secondo Google dovrei fare uno swipe mentre sto facendo stretching per vedere quanto tempo manca?). E una sensazione di rozzezza sia nella UI sia nei movimenti pensati per comandarla. Ci si fa l'abitudine, ma chi ha al polso un Apple Watch su iPhone da anni lo troverà grottesco e inutile. E poco importa se posso vedere le foto dei messaggi Whatsapp in alta definizione o se posso sbloccare lo smartphone quando lo ho al polso; ci sono troppe parti ancora parecchio sbagliate. E poi è vero che si abbina anche ad iOS, ma su un Android c'è una simbiosi molto più profonda.

### Cosa funziona

Se non altro Suunto ha cercato di mettere una pezza. Di garantire un'esperienza utente diversa con le sue app. E in gran parte ci è riuscita. L'app Suunto è un piacere da vedere ed è pratica con quei pulsanti fisici di gestione, con le schermate riassuntive, con le informazioni che riesce a tirar fuori (letteramente) dallo splendido schermo AMOLED di Suunto 7. Ha impostazioni pronte per 70 attività, la cartografia offline con un raggio di 50 km, diverse tipologie di visualizzazione delle mappe, e un buon corrispettivo nell'app su smartphone. Non supporta gli allenamenti programmati, non fa personalizzare i campi delle schermate e non ha tutte le funzioni avanzate degli altri sportwatch Suunto, ma è piacevole da usare e riesce sempre a portare a casa la registrazione di un allenamento, a sincronizzarlo su Strava, a farvi scaricare il .fit o, volendo, a salvare il percorso come itenerario. Nei giorni di test mi son trovato due volte con il Garmin in panne (in pista, nel bel mezzo di un medio, con il GPS in crisi, ero così arrabbiato da promettermi di cambiarlo appena possibile) ma il Suunto 7 ha salvato la mia mattina.

Costruzione, spessore, peso, Mappa di calore

### Conclusioni




