---
title: "Lenovo ThinkBook 13s"
date: 2019-10-22T12:00:35+02:00
articoli: current-menu-item
slug: "lenovo-thinkbook-13s"
immagine_testa: https://res.cloudinary.com/rim/image/upload/w_auto,c_scale,q_auto,f_auto/v1571404021/recensioni/lenovo-thinkbook-13s.jpg
description: "La video recensione a Lenovo ThinkBook 13s. Benchmark, aggiornamento hardware, autonomia e confronto con i migliori portatili Windows e Linux. Pubblicata da Riccardo Palombo."
categoria: "1"
rating: "4.5"
brand: "Lenovo"
layout: portatili/lenovo-thinkbook-13s
video: https://www.youtube.com/embed/rEIh12ctsuE
sommario: "Ecco un portatile da 13 pollici che posso consigliare."
typed1: "^2000: ."
typed2: ": ha CPU Quad Core e schermo P3."
typed3: ": è più potente di MacBook Air."
typed4: ". Ecco le prove."
jquery: "1"
---



Seguimi, lettore! Chi ha detto che non esiste a questo mondo un portatile di fascia media che non sia goffo, che non sia scadente, che non abbia un prezzo troppo alto o un difetto evidente! Al mentitore sia tagliata la malefica lingua. Seguimi, lettore. Solo me, segui. E io ti mostrerò un tale prodigio: Lenovo ThinkBook 13s.

È offensivo usare l'inizio della seconda parte de "Il Maestro e Margherita" di Bulgàkov - e anche cambiarlo in certe parole, per pubblicizzare uno dei prodotti dell'elettronica di consumo di fine 2019. Non ho scuse. Ma sono convinto che vi basterà guardare la video recensione e poi fare una ricerca su trovaprezzi per capire che ne è valsa la pena. Le migliori offerte ve lo mandano casa per circa 750 euro, nella configurazione più che onesta sfornata qua sotto. Ma il suo vero punto forte sono gli interni: RAM su slot, scheda Wi-Fi su slot, modulo SSD su slot. Su ThinkBook 13s si possono aggiornare i componenti più importanti, e c'è anche un PDF che vi spiega passo passo come fare. Vi darò il link tra qualche paragrafo.

SCHEDA TECNICA

Schermo13.3 pollici 1920 x 1080 px / IPS / HDR / Opaco ProcessoreIntel Core i5-8265U Quad Core @ 1.6 - 3.9 GHz Scheda graficaIntel UHD 620 @ 300 - 1100 MHz Memorie8 GB DDR4-2400 (max. 32 GB) / SSD NVMe 512 GB (M.2 2242-2280) ReteWi-Fi ac + Bluetooth 5.2 (Intel 9560) Porte2x USB-A 3.0 / USB-C 3.1 Gen2 / HDMI / Jack 3.5 mm Batteria45 Wh / PSU 65 watt (Slim-Tip) Telaio308 x 216 x 16 mm / 1334 grammi / Alluminio AltroWebcam 720p ThinkShutter / Lettore impronte digitali / Audio 2 W stereo / Windows 10 Pro con BitLocker / TPM

Scheda tecnica Lenovo ThinkBook 13s

La cerniera si apre fino a 180°. Il tasto di accensione integra il lettore di impronte digitali. Tutto il telaio è in alluminio, un po' opaco, un po' lucido.

Ergonomia

Lenovo ThinkBook 13s è un computer portatile sobrio nelle finiture e solido nella costruzione. Il telaio è in lega di alluminio e le cerniere sono stabili; non è un convertibile stile Yoga, ma si apre fino a 180° e quindi fa trovare la visuale migliore a prescindere dalla grandezza del piano di appoggio. Lenovo lo promuove come l'ideale via di mezzo tra i ThinkPad e gli IdeaPad; è una sintesi che ha senso, soprattutto perché il portatile è molto più simile ai primi.

Alcune delle scelte fanno la differenza: la mascherina per coprire la webcam (ThinkShutter); la tastiera retroilluminata in modo tale da accendere le legende e non tanto il contorno dei tasti (legende bianche su tasti scuri anche da spente, chiaro); la griglia di ventilazione spostata sul retro così da non buttare aria calda sulle mani di chi scrive; il lettore di impronte digitali integrato in un grosso tasto di accensione. Anche le porte sono divise bene tra lato destro e lato sinistro.

Con il risultato di un ThinkBook comodo e pratico, senza stranezze. Tastiera e touchpad non sono da meno. La prima è familiare dalle prime battute: tasti larghi, pochissima flessione al centro, un leggero suono, smorzato; se avesse avuto il pad direzionale completo, grande come quello dei ThinkPad, sarebbe stata, appunto, la tastiera di un ThinkPad. Ma in fondo qua c'è da contenere i costi ed installare componenti in un telaio più piccolo, mettiamo, di un X1; alla fine ci ho scritto molto e in posti diversi senza noie. Il touchpad da 10.5 x 6.5 centimetri ha un'installazione superiore ai pari prezzo, al punto da contribuire alla riuscita ergonomica del tutto. I tasti sono precisi e la superficie non balla. Nemmeno agli angoli.

Autonomia

Prima di un altro passo verso la promozione di questo portatile Lenovo (che, come forse si inizia ad intuire, non ha difetti invalidanti ed è equilibrato, semplice, come deve essere) voglio smorzare l'entusiasmo e parlare di quello che considero l'unico compromesso. La batteria ha una capacità media (44 Wh) e quindi non fa le dieci ore e passa dei notebook di riferimento. Ne fa sei durante la navigazione Internet impegnata, otto con Netflix a schermo intero, nove in modalità aeroplano quando lavorate, per dire, in treno o in aereo, e poco più di una e mezza quando è sotto carico massimo (che so, un rendering con Adobe Premiere CC o un gioco) con lo schermo alla luminosità più alta. Siete confusi, quindi ecco a voi una tabella più chiara.

SOFTWARE 	DURATA
Lavoro online 	Brave 10 schede, Telegram, VSCode, GitHub Desktop 	-16.5% / ora = 6.1 ore
Lavoro offline 	VSCode, Brave localhost, Gestore file 	-11% / ora = 9.1 ore
Riproduzione streaming 	Netflix app in Full HD 	-12% / ora = 8.3 ore
Carico massimo 	Stress Test 3DMark Time Spy 	-62.5% / ora = 1.6 ore
Standby 	Connected Standby attivo 	-0.69% / ora = 6 giorni

TAB. 1. Durata della batteria.

Test eseguiti in modalità energetica "ottimizzata". Luminosità e volume al 50%. Illuminazione tastiera disattivata.

E ora siete delusi. Ma non dovete! La piattaforma hardware di ThinkBook 13s è stata tarata da Lenovo per girare con un numero di watt più alto dello standard (ne parleremo tra un attimo) e questo ha il vantaggio di migliorare le prestazioni rispetto ad una implementazione basilare. Inoltre non ci sono problemi di coil-whine o di consumo (draining) a PC chiuso, e questo di solito dà indizi positivi sul controllo qualità e sulla messa a punto ingegneristica. Sono sei ore di autonomia in Wi-Fi che possono diventare sette o otto se state un po' attenti con la luminosità o con le impostazioni di rispamio energetico. Al minuto 9:40 della video recensione vi racconto un aneddoto su questo.

E poi, a guardare gli interni, non è che si poteva fare molto di più. Dove sarebbe entrata una batteria più grossa? Di sicuro non in un telaio tanto affollato perché vincolato agli slot per la RAM, per la SSD e per la scheda wireless. Guardate anche quanto è grande la struttura della cerniere. Io non vedo spazio per una batteria più larga. E io mi accontento volentieri della 44 Wh se mi dà il vantaggio dell'aggiornamento. Divertitevi a spulciare un po' la foto a seguire. Smontare il laptop non è stato semplice perché, a viti T5 esposte, Lenovo ha unito un incastro a pressione e un fondo del telaio tutto opaco facile da rovinare. Prima di aprire un Lenovo ThinkBook 13s, quindi, consiglio di scaricare e guardare il manuale di manutenzione hardware in PDF. È un documento ufficiale, quindi grazie, Lenovo.
Teardown Lenovo ThinkBook 13s

Benchmarks

3DMark Time Spy415 PCMark 10 Extended3763 Cinebench R15OpenGL 46 fps / CPU 712 cb CrystalDisk MarkSeq 1740 / 811 MB/sec
4K 42 / 124 MB/sec IPerf v2 INVIO 520 Mbits/sec
RICEZIONE 280 Mbits/sec

MODALITÀ RAFFREDDAMENTO INTELLIGENTE

Dal software Lenovo Vantage si aggiornano i driver e si raggiungono le opzioni per regolare diverse cose. La modalità Raffreddamento Intelligente regola dinamicamente le impostazioni termiche in base alle esigenze. In breve, non limita il girare delle due ventole quando chiedete prestazioni e dà priorità al silenzio nella situazione opposta. Si può anche passare manualmente ad uno o all'altro profilo energetico. Credo che nel 90% dei casi si possa restare in modalità "Raffreddamento e silenzio" così da usare il computer con il minor rumore possibile.

Prestazioni

Dicevo: Lenovo ha scelto un setup con più watt rispetto all'implimentazione standard. Lo può fare perché ha due ventole installate dove la maggior parte dei modelli di questa categoria ne ha una. Sono 35 di picco (PL2, ricordate tutte le spiegazioni nella recensione a Dell XPS 13 9380?) e 18-20 durante il carico prolungato (PL1). Il picco usa il Turbo e dura circa 30 secondi; porta la frequenza a 3.7 GHz e la temperatura su CPU a 96 °C. Poi si inizia a scendere verso 2.9 GHz (temperatura di circa 82 °C) e 2.6 GHz (73 °C). A quel punto il consumo è stabile sui 18 watt, sono passati parecchi minuti ed è tutto predisposto per andare avanti così "finché fa male, finché ce n'è." Scherzi a parte, ho fatto dei grafici più seri e precisi.

Per farla breve: non c'è throttling termico penalizzante ma un graduale instradamento verso valori sostenibili dall'impianto di smaltimento del calore. Il punteggio di Cinebench R15 CPU Multi è davvero alto, ma è più importante notare il valore a regime (comunque in linea con le aspettative) raggiunto dopo ben dodici esecuzioni. Così come è ammirevole la GPU Intel HD 620 alla frequenza massima per tutto lo stress test di 3DMark Time Spy e la sua temperatura compresa tra 65 e 70 °C. Infine anche i 62 watt massimi su presa confermano che l'alimentatore da 65 watt è adeguato.

Appunti

Con le impostazioni termiche appena viste, e con le due ventole, il telaio in metallo non supera i 40 °C nella zona tastiera e il rumore generato non è diverso dal solito. Come sopra, niente stranezze. Però c'è un limite: la memoria RAM è Single Channel e questo lo penalizza sia nei benchmark generici (c'è un riquadro poco sopra) sia nel video editing o nei rendering. Ma in realtà dipende anche dal programma: nell'uso di tutti i giorni, se devo scegliere tra Dual Channel saldata o Single Channel su slot, non ho davvero dubbi.

L'audio analizzato dal grafico rosa è più povero se confrontato con i migliori portatili sul mercato, ma probabilmente il mio giudizio è falsato dalla resa esasperata del MacBook Pro 13 2019 che ho appena finito di provare. Lì siamo su un altro livello; qui nella mediocrità: volume sufficiente a coprire una sala riunioni o un film di gruppo, certo, ma anche un po' tutto pastoso.

LO SCHERMO OPACO

Il display Full HD da 13 pollici opaco, senza vetro riflettente di protezione, riduce quasi del tutto i riflessi e migliora la visibilità in esterna. Ci sono delle riprese dedicate a questo nella video recensione. Il pannello ha una luminosità massima di 333 nits ed ha un'ottima uniformità; dentro casa, o in luoghi chiusi, è consigliato restare tra i 120 e i 150 nits, circa al 50%. Per l'esterna sotto al sole servirebbe un pannello da oltre 500 nits, ma sono rari di questi tempi e, soprattutto, sono installati il più delle volte nei tablet o nei convertibili assieme ad un vetro riflettente che ne spreca i benefici.

ANALISI DISPLAY

Pannello AU Optronics B133HAN05 Luminosità massima333 nits UniformitàVariazione massima del 7% sRGB97.5% AdobeRGB73.5% DeltaE MedioGrigi: 6 / Colore: 5
Lenovo ThinkBook 13s su Ubuntu 19.10

Resistenza ai riflessi a parte, il display ha bisogno di una calibrata per dare il massimo in contesti grafici. La profilatura di fabbrica è sufficiente alla navigazione web, ai film (bene la modalità HDR, da attivare nelle preferenze schermo di Windows), e ai lavori di grafica non professionale, ma chi ha un colorimetro - o chi sa come rimediare un profilo colore specifico - può portare la fedeltà cromatica su livelli adeguati. Lo spazio colore sRGB, per dire, si riesce a coprire davvero. E quei DeltaE, così sfasati (variazioni sopra i 3 sono visibili ad occhio nudo - vedi box sopra), si rimettono a regime. Queste considerazioni vanno a demerito dell'azienda ma non la considero una mancanza grave su un portatile come questo; diverso quando si vedono approssimazioni simili su macchine per "creators", abbellite da trovate di marketing ma poco curate dove serve.

SUPPORTO GNU/LINUX

ThinkBook 13s supporta bene Linux ed ha un BIOS flessibile per UEFI/Legacy e Dual Boot. Ho installato Clear Linux, Manjaro i3, MXLinux e cos'altro non ricordo, per poi finire sulla beta di Ubuntu 19.10. Tutti i componenti principali sono riconosciuti, ma c'è un inghippo: Lenovo rilascia i nuovi BIOS soltanto in formato .exe, ed anche con le varie tecniche di estrazione disponibili online non si riesce ad aggiornarlo da Linux. Attenzione a cancellare la partizione Windows!

RICARICA DA USB-C

No, non è supportata. Lenovo ha scelto per ThinkBook 13s la porta Slim-Tip, ovvero il rettangolino giallo comune a certi IdeaPad e ThinkPad. Si può aggirare questo vincolo e caricare il portatile con un alimentatore USB-C adeguato con un adattatore da USB-C a Slim-Tip. Anche Lenovo ne vende uno: costa circa 20 euro ed ha codice prodotto 4X90U45346. Non l'ho provato su questo modello quindi non posso aggiungere altro.

Conclusioni

ThinkBook 13s è riuscito perché non sbaglia un colpo. La configurazione venduta da Lenovo Italia è generosa, il prezzo delle offerte online è giusto, ci sono solidità costruttiva ed eleganza. Resta un ultraportatile di qualità in tanti aspetti (prestazioni, ergonomia, aggiornamento hardware) pur costando molto meno dei rivali. Per quel che abbiamo visto e per quel che abbiamo detto, non ha imprevisti hardware e compensa con dei pregi vincoli come l'autonomia media e la porta USB che non può caricare la batteria. Nella fascia dei 750 euro, considerando anche la facilità della distribuzione Lenovo (ci sono possibilità di poterlo toccare dal vivo in qualche centro commerciale - cosa ormai riservata a pochi modelli), non trovo equivalenti in questo momento. Per metterci un punto, dato che sto ripetendo le stesse cose da parecchie righe ormai: mi è piaciuto e lo consiglio. E a ripensarci non ci sarebbe stato bisogno di scomodare Bulgàkov.
